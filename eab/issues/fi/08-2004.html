<?xml version="1.0" encoding=""?>
<!DOCTYPE html PUBLIC "-//W3C//DTD XHTML 1.0 Strict//EN"
    "http://www.w3.org/TR/xhtml1/DTD/xhtml1-strict.dtd">
<html lang="fi" xml:lang="fi" xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=ISO-8859-1" />

<title>E-Access Uutiskooste - Numero 56, elokuu 2004</title>

<meta name="description" lang="fi" content="??" />

<meta name="description" lang="en" content=
"E-Access Bulletin, Finnish translation - Issue 56, August 2004. / News and research on technology for the blind and visually impaired." />
<link rel='stylesheet' media='all' href='../../includes/noscript.css' type='text/css' />

<!--
Finnish translations please:
  "News and research on technology for the blind and visually impaired."

  "e-access, bulletin, e-accessibility, accessibility, blind, visually impaired, partially sighted, access technology"
  "Text Email Newsletter, Standard (as in TENS), Online publishing, Online publisher, Information Services, Information Technology"
  "Finland, Finnish language, Finnish translation, English original"
  [12] "January, February, March, April, May, June, July, August, September, October, November, December"
  "Help, Skip menu, Text-only version of the page, Graphical version of the page, Site menu, navigation,
Home, News, What's new, Archive, Current issue, Subscribe, Un-subscribe, International versions, About us, Contact us, Privacy policy"

English translation:
  Suomennoksen tuottaja on Näkövammaisten kirjastoyhdistys ry
(kirjastoyhdistys@nkl.fi).

Käännettävät tekstit on valinnut Iiro Nummela
(iiro.nummela@pp.nkl.fi), ja tämän numeron tekstit on kääntänyt Satu
Linna (satu.linna@pp.nkl.fi).

(Uutiskooste päättyy.)
--

http://babelfish.altavista.com / - doesn't do Finnish!

Country codes: http://www.iso.org/iso/en/prods-services/iso3166ma/02iso-3166-code-lists/list-en1.html
Language codes: http://www.w3.org/WAI/ER/IG/ert/iso639.htm
-->
</head>
<body>
<h1 title="Finnish">E-Access Uutiskooste - Numero 56, elokuu 2004</h1>

<h2 lang="en" title="English">E-Access Bulletin, Finnish translation - Issue 56, August 2004</h2>
<p><a rel="home" lang="en" href="http://www.headstar.com/eab/">EAB home</a>.</p>



<pre>+++E-ACCESS UUTISKOOSTE
- NUMERO 56, elokuu 2004

Osittainen suomennos englanninkielisestä julkaisusta E-ACCESS 
BULLETIN (http://www.e-accessibility.com)

Uutiskooste ilmestyy kuukausittain ja sisältää lyhyitä juttuja 
näkövammaisten arkea helpottavista teknisistä laitteista ja 
sovelluksista.

Englanninkielistä uutiskoostetta sponsoroivat Britannian kansallinen 
näkövammaisjärjestö RNIB (http://www.rnib.org.uk) ja Britannian 
Sokeainkirjasto National Library for the Blind
(http://www.nlbuk.org).

++SISÄLLYS

Osa 1: Uutiset

01: Sähköisten tiedotteiden standardit
?	Uutiskoosteen julkaisijat etsivät organisaatioita, jotka sitoutuvat 
kannattamaan uutta ohjeistoa. 

02: Uusi keskustelualue Unixin saavutettavuudesta
?	Avoimen lähdekoodin hjelmistoja kehittävien ryhmien välille 
yritetään luoda yhteyksiä.

03: Internet-selainten muunteluohjelma saapuu  Britanniaan
?	Itselleen parhaat selausominaisuudet saa käyttöönsä muullakin 
kuin omalla tietokoneellaan.

04: Kiitosta Chillingham-seikkailupelille
?	Kummituskylässä suunnistetaan äänen avulla.

05: Työllisyyskampanja
?	Kohderyhmänä työnantajat.

06: EU:n palkinto
?	Kaikille sopivaa suunnittelua.

Osa 2: Lukijoilta

07: Tiliotteita saatava sähköpostitse
- Voimakas kannanotto. 

08: Lisää sirukortteja
?	Pankkiasioita sirukortin ja pin-koodin avulla.

Lisähuomautus

Osa 3: Artikkeli
09: Integroitu portaali: palvelua kaikille
?	Ken Matthewsin mukaan puheen avulla toimiva portaali, jossa olisi 
hierarkkinen valikkorakenne, voisi auttaa vammaisia pääsemään 
käsiksi suureen määrään tietoa ja palveluita.

Huomautukset

(Sisällysluettelo päättyy.)

++OSA 1: UUTISET

+01: SÄHKÖISTEN TIEDOTTEIDEN STANDARDIT

Uutiskoosteen julkaisijat loivat kirjainlyhenteellä TEN tunnetun 
standardin ohjeistoksi, jonka tarkoituksena on auttaa sähköisten 
tiedotteiden kokoajia laatimaan tiedotteet niin, että niitä on helppo 
lukea saavutettavuuden apuvälineiden, esimerkiksi 
ruudunlukuohjelmien, avulla. Nyt standardista on julkaistu paranneltu 
versio.

Uusitut ohjeet (http://www.headstar.com/ten) perustuvat monilta 
johtavilta organisaatioilta viimeaikoina saatuun palautteeseen. Kyseiset 
organisaatiot ovat jo sitoutuneet hyväksymään ohjeet ja noudattamaan 
niitä omassa viestinnässään. Varmoihin sitoutujiin kuuluvat nyt 
Britannian valtion työ- ja eläkelaitos ja kahden kunnan – Lontoon 
Brentin alueen sekä Tunbridge Wellsin – paikallisviranomaiset. 
Mukana on myös laitoksia muista maista, esimerkiksi Kanadan 
Kansallisen Sokeaininstituutin kirjasto (http://www.cnib.ca/library) ja 
verkkosivujen saavutettavuutta EU:ssa edistävä ”Design for All” –
verkosto (http://www.e-accessibility.org).

TEN-standardin versio 1.1 sisältää ehdotuksia fonttityyleistä, siitä mitä 
kannattaa sijoittaa tiedotteen alku- ja loppuhuomautuksiin, sekä 
kätevimmistä tavoista liittää tekstiin internet-linkkejä. Tarjolla on uusia 
vinkkejä siitä, miten tiedotteen voi rakentaa niin, että sitä on helppo 
selata. Ohjeistossa kerrotaan, mihin kohtiin sisällysluettelo tai 
taustatiedot on järkevää sijoittaa, ja miten sähköisen tiedotteen eri osiot 
tulisi aloittaa ja päättää. 

Organisaatioita, jotka haluavat liittyä uusitun standardin käyttäjiin, 
pyydetään ilmoittautumaan osoitteeseen ten-standard@headstar.com . 
Liittyminen edellyttää vain ohjeiston yleisten periaatteiden 
hyväksymistä.

Huomautus: Englanninkielisen Uutiskoosteen pääverkkosivua 
(http://www.headstar.com/eab) on myös paranneltu entistä 
saavutettavammaksi. Siellä on nyt entistä helpompi liikkua muutamien 
harvojen näppäinkomentojen avulla. Tärkeät elementit, kuten valikko, 
on erotettu selkeästi muusta tekstistä. Valinta tavallisen graafisen sivun 
ja isokirjoitustekstin välillä tapahtuu yhdellä hiiren klikkauksella. 
Sivusto täyttää nyt kaikki World Wide Webin laatiman verkkosivujen 
sisällön saavutettavuutta koskevan ohjeiston tasojen 1 ja 2 kriteerit 
sekä useimmat kolmannen prioriteettitason vaatimukset 
(http://www.headstar.com/eab). 

+02: KESKUSTELUFOORUMI UNIXIN 
SAAVUTETTAVUUDESTA

Unix-käyttöjärjestelmän saavutettavuuden parantamiseksi tehtävässä 
työssä koettiin edistysaskel elokuussa, kun tämäkin asia sai oman 
keskustelufoorumin (http://accesibility.kde.org/forum).

Keskustelualuetta ylläpitää KDE-projekti (http://www.kde.org). Tässä 
hankkeessa ryhmä avoimen lähdekoodin ohjelmistosuunnittelijoita 
kehittää Windowsin ja Mac OS:n tapaista työpöytäympäristöä, jossa 
voi käyttää Unixia. Unix on yleisesti käytetty avoimen lähdekoodin 
käyttöjärjestelmä. Uusi keskustelualue kokoaa yhteen ihmisiä, jotka 
kehittävät siihen soveltuvaa ruudunluku- ja suurennusteknologiaa. 

Kymmenen viimevuoden aikana Unixin suurennusohjelmia on 
vähitellen paranneltu. Kuitenkin ohjelmistoihin on vasta viimeaikoina 
alettu tehdä muutoksia, jotka mahdollistavat ruudunlukuohjelmien 
liittämisen Unix-pohjaisiin järjestelmiin. 
”Tämä on tärkeää. Monien suurten työllistäjien, esimerkiksi pankkien, 
sisäiset järjestelmät toimivat Unixissa”, kertoo tohtori Terry Barnaby 
Beam-yhtiöstä (http://www.beam.ltd.uk), jossa kehitetään Unixiin ja 
Linuxiin sopivaa apuvälineteknologiaa. Linux on suosittu 
käyttöjärjestelmä, joka on rakennettu Unixin pohjalta. 

”Monet pankkityöntekijät joutuvat käyttämään graafista Unix-
käyttöliittymää dokumentoidessaan asiakastapahtumia: vaikkapa sitä, 
milloin shekki on maksettu tilille”, hän jatkaa.

Barnabyn mukaan Unixin tekemistä saavutettavaksi vaikeuttaa se, että 
sovellusohjelmat, kuten graafiset ohjelmistot ja internet-selaimet, ovat 
eri työryhmien kehittämiä. Niitä ei useinkaan saada sopimaan yhteen 
ilman yksityiskohtaista teknistä tietämystä. Esimerkiksi 
ruudunlukuohjelmia suunnitellaan sekä KDE-projektissa että erillisessä 
Gnome-työryhmässä (http://www.gnome.org), joka toimii yleisesti 
Unixin sovellusohjelmien parissa. Yksi uuden keskustelufoorumin 
tavoitteista onkin rakentaa siltoja monien eri työryhmien välille.

+03: INTERNET-SELAINTEN MUUNTELUOHJELMA SAAPUU 
BRITANNIAAN

IBM on kehittänyt uden ohjelman, jonka avulla Internet-selaimeen voi 
valita mieleisiään ominaisuuksia, kuten vaikkapa isokokoisen tekstin. 
Selain toimii valintojen mukaisesti myös muualla kuin omalla 
kotikoneella. Britanniassa ohjelman käyttöön ottoa tukee Abilitynet-
niminen hyväntekeväisyysjärjestö. 

Järjestelmässä käyttäjän tietokoneelle ladataan pieni lisäohjelma. 
Kukin käyttäjä tallentaa haluamansa ominaisuudet ja asetukset 
verkkopalvelimelle, jolle hänellä on yksilöllinen salasana. 
Tietokoneessa pitää olla Internet Explorerin selain 5.5 tai sitä uudempi 
versio. Kun käyttäjä kirjautuu - töissä tai kotona - mille tahansa 
verkkoon kytketylle tietokoneelle, johon lisäohjelma on asennettu, 
valitut ominaisuudet ja asetukset saa käyttöön antamalla tunnuksen ja 
salasanan.

Järjestelmän nimi on ”Web Adaptation Technology” – verkkosivujen 
sovellusteknologia – (WAT - http://www.webadapt.org). Sillä voi 
säädellä sellaisia asetuksia kuin sivujen koon suurentaminen, tekstin 
koko ja rivivälit, tekstin ja taustan värikontrasti, grafiikan esittäminen 
ja sivun lukeminen äänenä.

Yksityishenkilöt ja ei-kaupalliset järjestöt voivat käyttää ohjelmaa 
ilmaiseksi. Kaupalliset organisaatiot joutuvat neuvottelemaan 
lisenssimaksuista IBM:n kanssa. USA:ssa monet 
hyväntekeväisyysjärjestöt ja tutkimuslaitokset ovat jo kokeilleet 
järjestelmää. 
”Vaikka jotkut verkkosivujen omistajat ottavat saavutettavuuden hyvin 
vakavasti, kuluu luultavasti monta vuotta, ennen kuin enemmistö 
sivuista on saavutettavia. Sitä odotellessa tällaisesta palvelusta on 
jonkin verran apua”, toteaa Mark Wakefield, IBM:N Iso-Britannian 
osaston PR-päällikkö.

Wakefieldin mukaan monet näkövammaiset tarvitsevat todennäköisesti 
apua uuden ohjelman asentamisessa ja käytössä. Abilitynet 
(http://www.abilitynet.org.uk) aikoo tarjota tietoa ja neuvontaa 
yksittäisille käyttäjille sekä koulutusta sellaisten organisaatioiden 
työntekijöille, jotka tilaavat WAT-palvelun. 

+04: KIITOSTA CHILLINGHAM-SEIKKAILUPELILLE

Chillingham on tietokoneella pelattava seikkailupeli, joka perustuu 
pelkästään ääneen eikä vaadi lainkaan näkökykyä. Pelin kehittäneen 
Bavisoft-yhtiön mukaan siitä on saatu erittäin positiivista palautetta 
(http://www.bavisoft.com). 

Pelin nimi viittaa kummituskylään, jossa sen toiminta tapahtuu. Pelaaja 
esittää tarinan Frederick-nimistä sankaria, jonka tehtävänä on löytää 
kadonnut ystävänsä Lily. Seikkailussa etenemiseen tarvitaan vain 
tietokoneen näppäimistön neljää nuolinäppäintä. Niiden avulla valitaan 
käyttöön erilaisia esineitä, suunnistetaan kylässä ja päätetään puhutella 
kylän asukkaita, esimerkiksi vanhaa Erakko-Billiä. 

Saadakseen käyttöönsä seikkailun kannalta hyödyllisiä esineitä 
Frederickin täytyy ratkaista arvoituksia, suorittaa tehtäviä ja hätistää 
tieltään vihollisia, kuten käkättäviä noitia. Aseina käytetään kohdalle 
sattuneita tavaroita. 
”Chillingham syntyi, kun halusimme luoda uudelleen pelejä, joista 
nautimme nuorina, nimittäin tekstipohjaisia seikkailuja”, muistelee 
Russ Byer, Bavisoftin varamarkkinointijohtaja. 
”Tuntui loistavalta idealta yhdistää seikkailuun joitakin 
maalaistyyliseen ympäristöön sijoittuvien pelien piirteitä”, hän jatkaa. 

Mark Byerin mukaan ensimmäiset pelaajat ovat  kiitelleet yhtiötä pelin 
äänen laadusta, sopivan vaikeista tehtävistä, itse tarinasta sekä sen 
tapahtumien moninaisuudesta. 
”Ihmiset kertovat nauttineensa hirviöitä vastaan puolustautumisesta, 
kuoriaisten pyydystämisestä, lautan ohjaamisesta ja erakon 
matkimisesta. Vaikka he käyttivät vain neljää näppäintä, kunkin pelin 
sisäiset tilanteet ja kuviot muodostuivat niin erilaisiksi, ettei 
pelaaminen käynyt tylsäksi”, Byer kertoo. 

Chillingham-peli maksaa 44 Yhdysvaltain dollaria. Aiemmin Bavisoft 
on kehittänyt kaikkien aikojen ensimmäisen ääneen perustuvan 
seikkailupelin, jonka nimi on Grizzly Gulch. Pelin tapahtumat 
sijoittuvat Villiin Länteen (katso alkuperäisen Uutiskoosteen numerot 5 
toukokuulta 2000 ja 24 joulukuulta 2001).

+05: TYÖLLISYYSKAMPANJA

RNIB ja ”Action for Blind People” (toimintaa sokeille) –niminen 
järjestö ovat käynnistäneet työllisyyteen liittyvän kampanjan. 
Tempauksen tarkoituksena on osoittaa työnantajille, että näkökyvyn 
puuuttumisen ei tarvitse estää työntekoa. Kampanjan materiaaliksi on 
julkaistu raportti otsikolla ”Pois stereotyypeistä: sokeat, heikkonäköiset 
ja työ”, johon liittyy Työ on tärkeää -niminen julistus. Lisäksi on 
saatavilla DVD, joka sisältää työnantajien ja näkövammaisten 
työntekijöiden haastatteluja (http://fastlink.headstar.com/rnib5).

+06: EU:N PALKINTO

EU:n komissio ilmoittaa, että sen ensimmäinen kaikille soveltuvan 
suunnittelun ja apuvälineteknologian palkinto luovutetaan saajalleen 
marraskuussa. Unionin jäsenmaiden apuvälinesuunnittelijoita ja 
sellaisiksi aikovia opiskelijoita, insinöörejä ja yrityksiä kehotetaan 
tuomaan ehdolle kaikilta yhteiskuntaelämän alueilta hankkeita, jotka 
takaavat tasavertaiset osallistumismahdollisuudet erilaisille 
käyttäjäryhmille (http://www.dfa-at-awards.org).

(osa 1 Päättyy.)

OSA 2: LUKIJOILTA

Kaikki Uutiskoosteen tähän osaan tarkoitetut kirjoitukset ja vastaukset 
voi lähettää osoitteella inbox@headstar.com.

+07: TILIOTTEITA ON SAATAVA SÄHKÖPOSTITSE

Amar Latifin ajatus, että pankkien tulisi lähettää tiliotteita 
sähköpostitse (turvallisuuden vuoksi tosin ilman tilinumeroita) on 
saanut laajaa kannatusta lukijoiltamme: sähköpostia pidetään 
saavutettavimpana tiedonvälitysmuotona tähän tarkoitukseen. 
Kawal Gucukoglu toteaa: ”Olen Amar Latifin kanssa täysin samaa 
mieltä. Nykyään täytyy liittyä verkkoon voidakseen tarkistaa 
pankkitilinsä tilanteen pankin Internet-sivujen kautta, eivätkä nämä 
sivut yleensä ole saavutettavia. Olen useita kertoja kysellyt, mitä 
pankkini aikoo tehdä saadakseen sivustonsa näkövammaisten kannalta 
saavutettavaksi. Tyydyttävää vastausta en ole koskaan saanut. Odotan 
edelleen, milloin pankit tekevät sivustonsa sellaisiksi, että niitä voi 
käyttää    ruudunlukuohjelmien avulla. Haluaisin myös saada tiliotteita 
sähköpostitse!”

Carl Jolley kirjoittaa: ”Minäkin kannatan ajatusta, että tiliotteet 
lähetettäisiin minulle sähköpostitse. Käytän Halifaxin 
verkkopankkipalvelua, jos minulla on aikaa. Mutta kuten sanot, 
verkkoon liittymiseen ja muuhun sellaiseen tuhlautuu aikaa, ja se ei 
tosiaankaan käy kiireisessä nykymaailmassa. Sähköpostina lähetetyissä 
dokumenteissa ei tarvitsisi mainita mitään luottamuksellista tietoa. Jos 
annamme pankille sähköposti osoitteemme, se riittää varmistamaan, 
että oikeat tiedot menevät oikealle henkilölle. Tällöin ainoa 
turvallisuusriski olisi se, että näkövammainen itse antaa väärän 
sähköpostiosoitteen. Silloin joku saa selville, että kyseinen henkilö on 
tuhlannut liikaa rahaa supermarketissa!”

Saavutettavuuskonsultti Julia Schofield kertoo, että hänkin haluaisi 
saada tiliotteet sähköpostitse. Hän kommentoi: ”Minusta ei ole kovin 
turvallista, että tiliotteita lähetetään pankin ulkopuolella oleviin 
organisaatioihin jäljennettäviksi pistekirjoituksella.”

Simon Cavendishkin kannattaa sähköpostia: ”Minustakin olisi loistava 
idea lähettää tiliotteet sähköpostina ilman tilinumeroa. Pankit vetoavat 
typerään tekosyyhyn. Uskonpa, että jotkut organisaatiot vieläkin 
käyttävät terveyteen ja turvallisuuteen liittyviä näkökohtia tekosyinä 
vammaisten ihmisten syrjinnälle.”

Kaksi lukijaa oli sitä mieltä, että pankkiasioiden hoitaminen 
puhelimessa on hyvä vaihtoehto huonosti saavutettaville 
verkkosivuille. Bart Simons toimii verkkosivujen saavutettavuuden 
asiantuntijana Ascii-nimisessä belgialaisessa yrityksessä, joka 
suunnittelee julkishallinnon sivustoja. Hän kertoo: ”Minun pankissani 
toimii puhelinpalvelu. Tämä tarkoittaa, että voin kuulla tiliotteeni sekä 
luettelon toteutuneista tilitapahtumista puhelimen välityksellä. 
Kyseessä on normaali palvelu, ei siis vain vammaisille asiakkaille 
tarkoitettu mahdollisuus. Järjestelmä on tosi kätevä ja nopea käyttää. 
Minusta tämä on itse asiassa turvallisempaa kuin saada kyseiset tiedot 
sähköpostitse.”

Herefordilainen Debbie Payne kirjoittaa: ”En hoida pankkiasioitani 
internetissä, vaan käytän pankkini tarjoamaa puhelinpalvelua. Minusta 
se toimii hienosti. Sen avulla saa puheena tiedot saldosta, 
viimeisimmistä tilitapahtumista ja muusta sellaisesta. Operaattorin 
kanssa voi keskustella, jos kaipaa yksityiskohtaista tietoa aiemmissa 
tiliotteissa mainituista tapahtumista. Tämä on erinomaista varsinkin 
ihmisille, jotka eivät osaa pistekirjoitusta, tai joiden mielestä 
pankkiasioiden hoito internetissä vie liikaa aikaa.”

+08: LISÄÄ SIRUKORTTEJA

Pankkiasioihin liittyy myös toinen jatkuva keskustelu. Se koskee 
uuteen mikrosiruun ja PIN-koodiin perustuvan järjestelmän 
saavutettavuutta – tai sen puutteita. Järjestelmän ajatuksena on, että 
nimikirjoitus korvataan luottokorttien käytössä sähköisillä koodeilla.

Debbie Payne kirjoittaa: ”Olen samaa mieltä Clare Pagen kanssa, joka 
ihmetteli, miksi näkövammaiset eivät voisi käyttää sirukortti ja PIN-
koodi –järjestelmää. Itse maltan tuskin odottaa, että pääsen sitä 
käyttämään. Olen täysin sokea ja välttelen luottokortin käyttöä 
kaupoissa. Minusta kuittien allekirjoittaminen on tavattoman vaikeaa ja 
saa minut aina tuntemaan oloni vaivautuneeksi. Kuten Clare aivan 
oikein totesi, uuden järjestelmän ainoa ongelma näyttäisi olevan oppia 
käyttämään näppäimistöä. Olisi takuulla paljon helpompaa näppäillä 
nelinumeroinen tunnusluku kuin pohtia, mihin kohtaan paperilappua 
allekirjoitus pitää laittaa.”

Julia Schofield  kysyy: ”Suhtaudummeko me Britit aina kielteisesti 
muutoksiin? Reagoimmeko kehitykseen näin siksi, että tiedämme 
uusista asioista liian vähän ja siksi, että johtavat sokeainjärjestöt usein 
ottavat niihin kielteisen kannan?” ”Minusta on inhottavaa penkoa kynä 
esille ja kysyä joltakulta, mihin kohtaan luottokorttilaskua tai muuta 
kuittia minun tulisi kirjoittaa nimeni. Pystymme käyttämään 
kännyköitä, joten voiko PIN-koodilaitteen näppäimistö olla sen 
vaikeampi? Ehkäpä pitäisi vain keskittyä vaatimaan, että tärkeät 
näppäimet, kuten ”enter”- ja varmistusnäppäin, tehtäisiin helposti 
sormin tunnistettaviksi.”

”Ehkäpä mielemme muuttuisi, jos saisimme hieman puolueettomia 
käyttöohjeita ja apua, kun käytämme järjestelmää ensimmäisen kerran. 
Uusi toimintatapa on paljon entistä helpompi ja turvallisempi. 
Kokemukseni mukaan ihmiset eivät yleensä pidä asioista, joita eivät 
tunne. Olen aiemmin toiminut asiantuntijana postilaitoksen piirissä. 
Siinä työssä huomasimme, että ihmiset alkoivat heti kannattaa PIN-
koodijärjestelmää, jos tarvittava laite esiteltiin heille 
henkilökohtaisesti.

(Osa 2 päättyy.)

++LISÄHUOMAUTUS: 
KESKUSTELUALUE VERKKOSIVUJEN 
SAAVUTETTAVUUDESTA

”Accessify Forum” on keskustelualue, jolla paneudutaan kaikkiin 
verkkosivujen saavutettavuuteen liittyviin aiheisiin. Esillä on kaikkea 
mahdollista: aloittelijoiden ongelmat, sivujen laatiminen ja 
testaaminen, sellaiset hankkeet kuin uusi saavutettavuuden 
tarkistustyökalu WaiZilla sekä avoimen lähteen ohjelmistojen oma 
saavutettavuus. Liittyäksesi alueelle tarvitset vain toimivan 
sähköpostiosoitteen ja riittävän englannintaidon. Tervetuloa rentoon 
keskusteluun: http://www.accessifyforum.com 

(Lisähuomautus päättyy.)

++OSA 3: ARTIKKELI

+09 INTEGROITU PORTAALI:
PALVELUA KAIKILLE

(Ken Matthews)

Mielessäni on ajatus voimakkaasti strukturoidusta verkkosivustosta, 
jonka avulla näkövammainen tai luku- ja kirjoitusvaikeuksista kärsivä 
käyttäjä voitaisiin integroida täydellisesti digitaaliseen maailmaan: hän 
voisi kommunikoida toisten samaan ryhmään kuuluvien käyttäjien ja 
muiden kanssa yhtä helposti kuin kuka tahansa verkkoyhteyden 
omaava ihminen. Tälle mahdolliselle kehitelmälle olen antanut nimen 
TIP – täysin integroitu portaali. Uskon, että ajatuksen voi laajentaa 
koskemaan muitakin vammaisryhmiä, ja että sen voisi toteuttaa melko 
nopeasti. Tarvittava teknologia on jo olemassa: pitää vain olla tahtoa 
toteuttaa tämä tavoite.

Näin se toimisi. Kun ihmiset tulisivat sivustolle, heitä tervehtisi ääni, 
joka ohjaisi heidät numeroituun valikkoon. Tietokone tai muu 
asiakkaan käyttämä laite tunnistaisi puhetta. Käyttäjän tarvitsisi siis 
vain sanoa haluamansa numero. Tässä on muutama esimerkki 
mahdollisista vaihtoehdoista, vaikka valikko voisikin itse asiassa 
sisältää mitä tahansa: 

1: uutisotsikot
2: sanomalehdet kokonaisuudessaan
3: radio-ohjelmien aikataulut
4: kirjasto
5: uutta ajankohtaistietoa kullekin erityisryhmälle
6: viestintä
7: muita saavutettavia sivustoja 
8: verkossa pelattavia pelejä
9: puheeseen perustuvia keskustelualueita
10: arkistoituja keskusteluviestejä
11: mahdollisuus antaa kommentteja järjestelmän hoitajalle
12: radiokanavat.

Valittuaan haluamansa numeron käyttäjä pääsisi uuteen numeroituun 
valikkoon. Äskeisen esimerkkivalikon kohdat 1 ja 2 voisivat johtaa 
maan tärkeimpien sanomalehtien pääotsikoihin. Tarjolla voisi olla 
vaikkapa 10 artikkelia kustakin lehdestä. Kohdasta 3 pääsisi 
strukturoituun radio-ohjelmien aikataululistaan. Kohdassa 4 – kirjasto 
– olisi valittavana kokoelma suoraan verkosta saatavia äänikirjoja. 
Kohta 5 välittäisi ajankohtaista tietoa erityisryhmille. Siellä voisi olla 
RNIB:n ilmoituksia sokeille tai vaikkapa tietoa luku- ja 
kirjoitusvaikeuksista kärsiville tai niille, joilla on motorisia vaikeuksia, 
kuten cp-vammaisille. Kohdassa 6, viestintä, olisivat puhelinluettelot. 
Sieltä saisi myös suoraan yhteyden monenlaisiin palveluihin. Voisi 
lähettää ääniviestejä tai vaikkapa ottaa yhteyttä lääkäreihin, 
erikoislääkäreihin tai sairaaloihin. Ajatuksena on, että tämä kohta 
räätälöitäisiin yksilöllisesti kunkin käyttäjän tarpeiden mukaan.

Kohdasta 7, muita saavutettavia sivustoja, pääsisi muille tämän 
portaalin tavoin toimiville verkkosivuille. Tässäkin mahdollisuuksia on 
rajattomasti, kun yhä useammista sivustoista tulee saavutettavia. 
Kohdassa 8, verkossa pelattavia pelejä, voisi pelata erilaisia 
saavutettavia pelejä kuten tietokilpailuja ja bingoa. Kohdan 9 
puhepohjaisilla keskustelualueilla olisi yleensä tarjolla vilkasta 
jatkuvaa puhetta. Tämän kohdan toiminta olisi kuitenkin 
pääsääntöisesti asiakkaiden aikaansaamaa. Millä tahansa 
keskustelualueella alueen ylläpitäjä voisi tarvittaessa järjestää 
mahdollisuuden yksilölliseen neuvontakeskusteluun. Neuvontaa voisi 
saada sosiaalityöntekijältä, yleisestä kansalaisneuvonnasta, lääkäriltä, 
asianajajalta, sosiaalietuasioista tai poliittisista kysymyksistä.

Kohdasta 10 voisi kuulla keskustelualueilla käytyä mielipiteen vaihtoa 
arkistoituna, jos ei ole seurannut sitä tapahtuma-aikana. Kohdassa 11 
voisi kertoa järjestelmän hoitajalle palveluissa esiintyneistä ongelmista 
tai ehdottaa uusia toimintoja. Kohdasta 12, radioasemat, pääsisi 
suoraan olemassa oleville radiokanaville. Siellä toimisi myös uusi 
aktiivinen 24 tuntia vuorokaudessa toimiva verkkopohjainen 
radioasema, joka välittäisi eri vammaisryhmille tarkoitettua ohjelmaa. 
Siitä voisi tulla myös tärkein yhteydenpito- ja kohtaamispaikka 
kaikkien eri ryhmien välille.

Täysin integroitu portaali perustuisi yleisesti ottaen siihen, että kunkin 
asiakkaan omissa laitteissa olisi äänentunnistusjärjestelmä, jonka 
avulla otettaisiin yhteys eri palveluihin. Esimerkiksi vaikeasti 
puhevammainen asiakas voisi siis ilmaista haluamansa numeron millä 
tahansa valitsemallaan tunnistettavalla äänellä. Sellaisten vammaisten, 
jotka eivät pysty lainkaan liikkumaan tai tuottamaan minkäänlaista 
ääntä, olisi kyettävä käyttämään järjestelmää jollain muulla tavalla. 
Mieleen tulevat ensiksi silmän tai silmäluomen liikkeet, koska niitä on 
jo käytetty muissa yhteyksissä. ”Eyetracker”-niminen järjestelmä 
tuntuu sopivan erittäin hyvin laitteiden käytön apuneuvoksi niille 
vammaisille, jotka pystyvät kommunikoimaan vain silmien liikkeen 
avulla. Tämä tuntuisi olevan ilmeisen hyvä ratkaisu siihen, miten näin 
vaikeasti vammautuneet voisivat käyttää portaalia. Myös 
liikuntarajoitteiset asiakkaat voisivat käyttää numeronäppäimiä.

Koko edellä ehdotetun toimintamallin kannalta on erittäin tärkeää, että 
erilaisten vaikeassa asemassa olevien ryhmien etua ajavat 
asiantuntijaorganisaatiot osallistuvat sen kehittämiseen. Ne voivat 
auttaa tunnistamaan ihmisten tarpeita ja avustaa välttämättömien 
laitteiden ja ohjelmistojen hankinnassa. TIP olisi itsenäinen palvelin, 
jonka kaikki palvelut toimisivat yhtenä itsenäisenä sovelluksena. 
Vähitellen sen voisi ehkä tietyillä elämänalueilla yhdistää muihin 
palvelimiin. TIP-palvelin voisi esimerkiksi yhdistyä 
kirjastopalvelimeen niin, että asiakas pääsisi kuuntelemaan äänikirjoja. 
Kun asiakas valitsisi portaalin valikosta kirjaston, kirjaluettelon 
sisältävä alivalikko ja itse äänikirja voitaisiin ladata hänen 
tietokoneelleen toiselta palvelimelta.

Portaali suunniteltaisiin niin, että asiakkaat voisivat sen avulla 
kommunikoida ystäviensä ja sukulaistensa kanssa, olivatpa nämä sitten 
missä päin maailmaa tahansa. Portaalin kautta heille avautuisi 
kokonainen mahdollisuuksien maailma. Samalla tavoin voisi päästä 
käsiksi moniin palveluihin, esimerkiksi niihin, joita kunnat tuottavat.

Täysin integroitu portaali on hyvä idea yksinkertaisesti siksi, että se 
antaisi vaikeavammaisille ihmisille entistä paremmat mahdollisuudet 
integroitua heitä ympäröivään maailmaan. En usko, että sen 
toteuttaminen tulisi liian kalliiksi. Vammaisten elämän laatua se 
parantaisi mittaamattomasti.

Huomautus: Artikkelin tekijänoikeus Ken Matthews 2004. Ken 
Matthews on Mid-Fife Newstape –nimisen nauhoitettuja sanoma- ja 
aikakauslehtiä näkövammaisille tuottavan äänilehtipalvelun 
varapuheenjohtaja Glenrothesin ja Kirkcaldyn alueella. Henkilöt ja 
järjestöt, jotka haluavat keskustella täysin integroidun portaalin 
toteuttamismahdollisuuksista, voivat lähettää hänelle sähköpostia 
osoitteeseen kenmatthews@blueyonder.co.uk.

(Osa 3 päättyy.)

++HUOMAUTUKSET

+UUTISKOOSTEEN TILAAMINEN

Suomenkielisen E-Access uutiskoosteen voi tilata 
sähköpostiosoitteesta  eab-liita@headstar.com . Jos haluat tilata 
koosteen joillekin muille, kirjoita heidän sähköpostiosoitteensa viestin 
tekstiosaan. Toivomme, että kerrot ystävillesi ja kollegoillesi 
mahdollisuudesta tilata Uutiskooste. Tilauksen voi perua lähettämällä 
sähköpostiviestin osoitteeseen eab-poista@headstar.com .

Englanninkielinen E-Access Bulletin on luettavissa osoitteessa 
http://www.e-accessibility.com . Sen voi tilata säännöllisesti osoitteesta  
eab-subs@headstar.com . Viestin aihe-riville kirjoitetaan teksti 
"subscribe eab".

Toivomme suomenkielistä uutiskoostetta koskevaa palautetta 
Näkövammaisten kirjastoyhdistys ry:hyn (iiro.nummela@pp.nkl.fi).

Uutiskoosteen englanninkielistä versiota koskevan palautteen tai 
ideoita juttujen aiheiksi voi lähettää Dan Jellinekille osoitteeseen 
dan@headstar.com.

Tekijänoikeudet:
Copyright 2003 Headstar Ltd. http://www.headstar.com
ISSN 1476-6337

Suomennoksen osalta: Copyright 2003 Headstar Ltd.
http://www.headstar.com ja Näkövammaisten kirjastoyhdistys ry
(kirjastoyhdistys@nkl.fi).

Sekä alkuperäinen teksti että suomennos ovat tilaajille ilmaisia, ja niitä 
voi kopioida kokonaisuudessaan edellyttäen, että myös tämä ilmoitus 
tekijänoikeuksista ja uutiskoosteen tilausohjeet on kopioitu mukaan. 
Pyydämme myös ilmoittamaan toimittajallemme Uutiskoosteen 
sisällön julkaisemisesta.

Koosteen osia lainattaessa on merkittävä  selkeästi, että ote on "otettu 
E-Access Bulletinista, joka on ilmainen sähköinen kuukausijulkaisu", 
ja www-sivujen osoite http://www.e-accessibility.com on liitettävä 
mukaan.

HENKILöKUNTA

päätoimittaja - Dan Jellinek  dan@headstar.com
apulaispäätoimittaja - Phil Cain  phil@headstar.com
uutistoimittaja - Derek Parkinson  derek@headstar.com
toimittaja - Mel Poluck  mel@headstar.com
toimitussihteeri - Kevin Carey  humanity@atlas.co.uk

Suomennoksen tuottaja on Näkövammaisten kirjastoyhdistys ry 
(kirjastoyhdistys@nkl.fi).

Käännettävät tekstit on valinnut Iiro Nummela 
(iiro.nummela@pp.nkl.fi), ja tämän numeron tekstit on kääntänyt Satu 
Linna (satu.linna@pp.nkl.fi).

(Uutiskooste päättyy.)
</pre>

</body>
</html>
